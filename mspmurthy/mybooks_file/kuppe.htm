<html><head><title>kuppe</title>
</head>
<body bgcolor="#ccffff" topmargin=0>

<table width=100%><tr>
<td><font face=arial size=+2><B>Prof.Shivarama Kadanakuppe,</font><BR><font size=2>Principal, 
     Vidyavardhaka High School, Mysore-570021.</B></font><hr></td>
<td rowspan=2 width=30% bgcolor=teal></td></tr>
<tr>
<td bgcolor=white width=70%><BR>

<p style="text-align:justify;margin:.0001pt;"><font face="Tunga"><font size="2" color="#000000">


<P>ಪ್ರೀತಿಯ ಶ್ರೀ ಎಂ.ಎಸ್.ಪರಶಿವಮೂರ್ತಿ ಅವರಿಗೆ ನಮಸ್ಕಾರಗಳು.
 
<BR>ನೀವು ಪ್ರೀತಿಯಿಂದ ನಮ್ಮ ಮನೆಯವರೆವಿಗೂ ಬಂದು ತಲುಪಿಸಿದ ತಮ್ಮ ಆತ್ಮಕಥೆಯನ್ನು ಓದಿ ಮುಗಿಸಿದೆ. ಮೊದಲಿಗೆ ನನ್ನ 
ಶ್ರೀಮತಿ ಓದಿದಳು. ಅವಳು ಎಡೆಬಿಡದೆ ಓದುವ ಮೂಡನ್ನು ನೋಡಿ ಆಶ್ಚರ್ಯಚಕಿತನಾದೆ. ಅವಳಿಗೆ ಓದು ರುಚಿಸದೆ ಹೋದರೆ 
ಅರ್ಧಕ್ಕೇ ನಿಲ್ಲಿಸಿಬಿಡುತ್ತಾಳೆ; ತೀಕ್ಷ್ಣವಾಗಿ ಪ್ರತಿಕ್ರಯಿಸುತ್ತಾಳೆ. ಆದರೆ ಅವಳಿಗೆ ಕೃತಿ ಹತ್ತಿರವಾಯಿತು- 
ಎಂಬುದು ಅವಳ ಸ್ಪಂದನೆಯಿಂದ, ಅವಳೊಮ್ಮೆ ತುಳುಕಿಸಿದ ಕಣ್ಣ ಹನಿಯಿಂದ ವೇದ್ಯವಾಯಿತು. ನಾನು ಅವಳೊಡನೆ ಆ ಬಗ್ಗೆ ಚರ್ಚೆ 
ಮಾಡಲಿಲ್ಲ. ‘ವತಾನೆ’ದ ಅರ್ಥ ದೊಡ್ಡದು. ಅದನ್ನು ಸರಳಗೊಳಿಸುವುದು ನನಗಿಷ್ಟವಿಲ್ಲದ ಮಾರ್ಗ.
 
<P>ಬಹುಶಃ ನೀವು ನನಗಿಂತ ಎರಡು ಮೂರು ವರ್ಷ ಹಿರಿಯರಿರಬಹುದು. ಮಂಡ್ಯದ ನಿಮ್ಮ ಬಾಲ್ಯದ ಪರಿಸರ ನನಗೂ ಪರಿಚಿತವೇ. 
ಅಲ್ಲೆಲ್ಲ ನಾನು ಅಲೆದಾಡಿದ್ದೇನೆ-ಹುಚ್ಚನಂತೆ. ನಿಮ್ಮ ಆ ಅನುಭವಗಳು ಅತ್ಯಂತ ಆತ್ಮೀಯವಾಗಿ ದಾಖಲಾಗಿವೆ.
 
<P>ನಿಮ್ಮ ಕೃತಿಯನ್ನು ಓದಿ ನನಗೆ- ಒಂದೆರಡು ಕಡೆ ಕಂಬನಿಯೂ ಹರಿದಿದೆ. ತುಂಬಾ ಹೃದಯಕ್ಕೆ ನಾಟಿದ್ದು- ನಿಮ್ಮ 
ಪ್ರಾಮಾಣಿಕತೆ. ಇಂದಿನ ನಮ್ಮ ಬರಹಗಾರರಲ್ಲಿ ಅದರ ಕೊರತೆ ಎದ್ದು ಕಾಣುತ್ತಿರುವುದು ನನ್ನಂಥವರಿಗೆ 
ಆತಂಕವನ್ನುಂಟುಮಾಡುತ್ತಿದೆ. ಅದರಲ್ಲೂ ನಮ್ಮ ದಲಿತ ಬರಹಗಾರರಲ್ಲಿ  ಇದು ಕಣ್ಬೆಳಕಿನಷ್ಟು ನಿಚ್ಚಳ. ತಮ್ಮ ಬದುಕಿನ 
ಮಂಡನೆಯೆಂಬುದು ವರ್ತಮಾನದ ರಕ್ಷಾಕವಚವಾಗಿ ಬಳಕೆಯಾಗಬಾರದು; ವೈಭವೀಕರಣವಾಗಬಾರದು. ಅದು ನಿಮ್ಮಲ್ಲಿ ಆಗಿಲ್ಲವೆಂಬುದೇ 
ನನ್ನ ಅಭಿಮಾನಕ್ಕೆ ಕಾರಣವಾಗಿದೆ. ನಾನು ಕಳೆದೆರಡು ದಶಕಗಳಲ್ಲಿ ಓದಿದ ದಲಿತ ಆತ್ಮಕಥನಗಳಲ್ಲಿ- ಮರಾಠಿಯೂ ಒಳಗೊಂಡಂತೆ- 
ನಿಮ್ಮದು ಉತ್ತಮ ಬರಹ. ಇದೊಂದು ಮುಖ್ಯ ಪ್ರಮಾಣಿಕ ಕಥಾನಕವಾಗಿ ಖಂಡಿತ ದಾಖಲಾಗುತ್ತದೆ. ಇದು ನನ್ನ ಓದಿನ ವ್ಯಾಪ್ತಿ, 
ಅನುಭವ ಮತ್ತು ಗ್ರಹಿಕೆಯ ಆಧಾರದ ಮೇಲೆ ಹೇಳುತ್ತಿದ್ದೇನೆ.
 
<P>ನಿಮ್ಮ ಆತ್ಮಕಥನದ ಹಿರಿತನವೇ ಅದರ ಪ್ರಾಮಾಣಿಕತೆಯೆಂದು ಈ ಮೊದಲೇ ಹೇಳಿದ್ದೇನೆ. ನಿಮ್ಮ ಪ್ರತಿ ಬರಹದ ಒಂದೊಂದು 
ಸಾಲಿನಲ್ಲಿ ಅದು ಆತ್ಮನಿವೇದನೆಯ ರೀತಿಯಲ್ಲಿ ಸಾಗುತ್ತದೆ. ಅದರಲ್ಲಿ ಕೀಳರಿಮೆ ಇದೆ; ಮುಗ್ಧತನವಿದೆ; ಮೂರ್ಖತನವಿದೆ; 
ಅವಿವೇಕತನವಿದೆ; ತಿಕ್ಕಲುತನವಿದೆ. ಇವುಗಳನ್ನು ಯಾವುದನ್ನೂ ಮುಚ್ಚಿಕೊಳ್ಳದೆ ನೀವು ಬರೆದಿದ್ದೀರಿ. ನಿಮ್ಮ ಜಾತಿಯ 
ವಿಷಮಗಳು- ಜಾತೀಯತೆ- ವರ್ಗವೈಷಮ್ಯತೆ ಎಲ್ಲವೂ ಮುಖ್ಯ ಧಾರೆಯ ಇತರೆ ಸ್ಟ್ರೀಮ್‍ಗಳಂತೆ ಹರಿವುದು ಮುಖ್ಯ. ನನಗೆ 
ಮೆಚ್ಚುಗೆಯಾದ ಮತ್ತೊಂದು ಅಂಶ- ನಿಮ್ಮ ನಿರ್ಮಲ ಮನಸ್ಸು. ಅದರಲ್ಲಿ ದೋಷವಿಲ್ಲ; ಮತ್ಸರವಿಲ್ಲ. ಎಲ್ಲವನ್ನೂ 
ಸ್ನೇಹ-ಪ್ರೀತಿಗಳಿಂದಲೇ ಕಾಣುವ ಮನಃಸ್ಥಿತಿ ಸಾಧಿತವಾಗಿರುವುದು- ಇಂದಿನ ರಾಗದ್ವೇಷಾದಿ ಜಗತ್ತಿನಲ್ಲಿ ವಿಭಿನ್ನವಾಗಿದೆ.

 
<P>ನೀವು ಹೆಂಗರುಳು. ಅದು ಪುಟ ಪುಟದಲ್ಲೂ ವ್ಯಕ್ತವಾಗುತ್ತದೆ. ಅದರಿಂದಾಗಿಯೇ ಒಂದು ಬಗೆಯ ಮಾತೃತ್ವ ನಿಮ್ಮ 
ವ್ಯಕ್ತಿತ್ವಕ್ಕೆ ದತ್ತವಾಗಿದೆ. ನಿಮ್ಮ ಹೆಂಡತಿ ಮಕ್ಕಳನ್ನು ನೀವು ನೋಡಿಕೊಳ್ಳುವ ಬಗೆಯಲ್ಲಿ ಅದು ನವಿರಾಗಿ 
ಹರಿದಾಡುತ್ತದೆ. ಈ ಹಂತದಲ್ಲಿ ನಿಮ್ಮ ತಂದೆತಾಯಿಗಳ (ಆಗಿನ) ಧೋರಣೆಯನ್ನು ತುಲನೆ ಮಾಡಿ ನೋಡುವ ದೃಷ್ಟಿಯಲ್ಲಿ 
ಆತ್ಮವಿಮರ್ಶೆ, ಪಶ್ಚಾತ್ತಾಪ ಎದ್ದುಕಾಣುತ್ತದೆ. ತಂದೆತಾಯಿಗಳ ಕಠೋರತೆಯ ನಡೆ ಕೆಳಜಾತಿಗಳಲ್ಲೂ ಇರಬಹುದಾದ 
feudal mind ಅನ್ನು ಎತ್ತಿ ತೋರಿಸುತ್ತದೆ. ಈ ನಡತೆ ಪ್ರತಿಜಾತಿಯಲ್ಲೂ ತನ್ನ ವರ್ತುಲದೊಳಗೇ ಅದನ್ನು ಚಲಾಯಿಸುವ 
ಕ್ರಿಯೆಯನ್ನು ಮಾಡುತ್ತಿರುತ್ತದೆ. ಇದಕ್ಕೆ ಕ್ರಿಶ್ಚಿಯನ್ನರೂ ಹೊರತಲ್ಲ; ದಲಿತರೂ ಹೊರತಲ್ಲ.
 
<p>ನಿಮ್ಮ ಬರವಣಿಗೆಗೆ ಓದಿಸಿಕೊಂಡು ಹೋಗುವ ಗುಣವಿದೆ. ಅದು ತನಗೆ ತಾನು ಸಾಹಿತ್ಯವಾಗಿದೆ. (ಕೊನೆಯ ನಾಲ್ಕಾರು ಅಧ್ಯಾಯಗಳ 
ಬಗ್ಗೆ ಆ ಮಾತು ಹೇಳಲಾರೆ).
 
<BR>ನಿಮ್ಮ ವೆಬ್‍ಸೈಟ್ ಅನ್ನು ನಾವು ಮನೆಮಂದಿ ನೋಡಿದೆವು. ನಿಮ್ಮ ಪೆಯಿಟಿಂಗ್ಸ್, ಛಾಯಾಚಿತ್ರಗಳು- ಕೆಲವು ಪ್ರಿಯವಾದವು.
 
<BR>ವಿಭಿನ್ನ ಅನುಭವಗಳ ನಿಮ್ಮ ಆತ್ಮಕಥನ ಓದಿ ಸಂತೋಷಪಟ್ಟಿದ್ದೇನೆ; ಅರಿವು ಮೂಡಿಸಿಕೊಂಡಿದ್ದೇನೆ.
 
<BR>ನಿಮಗೆ ಒಳಿತಾಗಲಿ. ನಿಮ್ಮಿಂದ ಈ ಬಗೆಯ ಬರಹಗಳು ಹೊರಬರಲೆಂದು ಆಶಿಸುತ್ತೇನೆ.
ವಂದನೆಗಳು
<P>ತಮ್ಮ ವಿಶ್ವಾಸದ
<BR>-ಪ್ರೊ. ಶಿವರಾಮ ಕಾಡನಕುಪ್ಪೆ.
</font><BR><font size=2>(20-5-2010)</fonT>
</td>
<td width=30% bgcolor=teal></td></tr></table>
</body>
</html>
